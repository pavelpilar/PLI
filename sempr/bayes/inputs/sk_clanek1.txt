Séria Warcraft je séria počítačových hier, noviel a stolových hier, vymyslená firmou "Blizzard Entertainment". Hry sa odohrávajú vo fiktívnych svetoch Azeroth a Outland. Dej prvej a druhej hry je centralizovaný okolo vojen medzi Alianciou a Hordou (primárne ľuďmi a orkami). Orkovia sú rasa pochádzajúca zo sveta Draenor, ktorá bola niekoľko rokov pred začiatkom deja Warcraftu skazená démonmi skrze černokňažníka Gul'dana s cieľom zničiť vyspelú rasu draeneiov, obývajúcu Draenor spoločne s orkmi. Počas vojny však Gul'dan a jeho černokňažníci vypustili na svet obrovské množstvá démonickej mágie (označovanej v hre ako Fel), čím spôsobili postupné vymieranie života na Draenore. Počas tohto úpadku orkského sveta bol Gul'dan kontaktovaný mágom Medivhom, ktorý mu poskytol informácie o svete ľudí, Azerothe. Gul'dan nechal vystavať Temný Portál na Draenore, kým Medivh postavil jeho menší náprotivok na Azerothe a následne spoločne vytvorili most medzi oboma svetmi. Dej hry je vyrozprávaný hlavne cez knihy a ďalšie médiá, kým misie v hre majú dvojitý výsledok, podľa toho, za ktorú stranu hráč hrá (to isté platí aj o Warcraft II: Tides of Darkness). Po vstupe na Azeroth v oblasti Čierneho močiaru (Black Morass) sa orkská Horda dostala do stretu s ľudským kráľovstvom Stormwind (Azeroth v pôvodnej hre), hraničiacim s močiarmi. Ľudia pôvodne zaznamenali úspechy proti prvým orkským klanom, ktoré prešli na Azeroth, ale Horda bola schopná stále viac tlačiť na stormwindské mestá, až kým neobľahla Stormwind City, hlavné mesto kráľovstva. Medzitým bol Medivhov učeník Khadgar schopný odhaliť, že jeho majster bol celý čas posadnutý pánom démonov, Sargerasom, a priviedol orkov na Azeroth s cieľom získať späť svoje telo, ktoré zničila Medivhova matka, Aegwynn. S pomocou veliteľa ľudských vojsk, Anduina Lothara, a polorkou Garonou sa Khadgarovi podarilo Medivha zabiť. V tom istom momente Gul'dan naviazal telepatické spojenie s Medivhom/Sargerasom a pokúsil sa zistiť lokáciu Sargerasovej hrobky. Hoci uspel, upadol na nejaký čas do kómy. Toto využil ork Orgrim Doomhammer, ktorý v súboji porazil a zabil Warchiefa (titul vodcu Hordy, v českom preklade kníh označovaný ako "Velký náčelník") Blackhanda, ktorý bol len bábkou černokňažníkov. Hoci Orgrim chcel priviesť orkov späť k ich tradičnému spôsobu života, musel pokračovať v boji, ak chcel zabezpečiť prežitie svojej rasy na Azerothe. Tak začalo obliehanie Stormwindu. Stormwindské vojská z predných línií viedol Anduin Lothar a celkovú organizáciu obrany si vzal na starosť kráľ Llane Wrynn. Nejaký čas to vyzeralo, že mesto vydrží, ale potom zapracovali černokňažnícke kúzla a Garona, ktorá bola dovtedy verná Stormwindu, zavraždila kráľa a ušla. Bez svojho vodcu začali ľudské vojská strácať pôdu. Anduin Lothar bol schopný naviesť veľa obyvateľov mesta, vrátane značnej časti vojakov a Llanovho jediného syna a dediča, Variana, do prístavu. Zvyšky obyvateľstva Stormwindu zamierili na sever, do najväčšieho kráľovstva ľudí, Lordaeronu. Prvá vojna skončila po piatich rokoch bojovania víťazstvom Hordy.