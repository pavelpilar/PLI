Robert Plaga je český politik a vysokoškolský pedagog, od prosince 2017 ministr školství, mládeže a tělovýchovy ČR v Babišově vládě, předtím v letech 2015 až 2017 náměstek ministra školství, mládeže a tělovýchovy ČR, v roce 2016 krátce zastupitel Jihomoravského kraje, od roku 2014 zastupitel města Brna, člen hnutí ANO 2011. Absolvoval Gymnázium Jana Blahoslava v Ivančicích. V letech 1997 až 2002 vystudoval veřejnou správu, finance, daně a účetnictví na Provozně ekonomické fakultě Mendelovy univerzity v Brně (získal titul Ing.). V oboru hospodářská politika a správa, který studoval v letech 2002 až 2010, pak získal na stejné škole i titul Ph.D. Pracovní kariéru začínal v letech 2007 až 2010 jako poradce a lektor ve firmě "Eurion" (ve stejné době působil jako lektor i ve stejnojmenném občanském sdružení). Mezi lety 2009 a 2011 byl konzultantem ve společnosti "RBE Consult". Od roku 2002 učil na Mendelově univerzitě v Brně. Nejprve do roku 2009 na Provozně ekonomické fakultě a pak do roku 2013 na Fakultě regionálního rozvoje a mezinárodních studií (v roce 2011 byl krátce vedoucím Ústavu regionálního rozvoje a veřejné správy). V prosince roku 2011 nastoupil na Ministerstvo školství, mládeže a tělovýchovy ČR, kde se stal vrchním ředitelem sekce řízení operačních programů EU (OP Vzdělávání pro konkurenceschopnost a OP Výzkum a vývoj pro inovace). Funkci na ministerstvu, které tehdy vedl Josef Dobeš, však po několika dnech opustil. Zdůvodňoval to tím, že se jeho představy o odborném vedení agendy neshodují s představami ministerstva. V letech 2012 až 2015 pracoval jako ředitel Centra pro transfer technologií Mendelovy univerzity v Brně. Robert Plaga žije v Brně, konkrétně v části Medlánky. Je členem hnutí ANO 2011. V komunálních volbách v roce 2014 byl za hnutí ANO 2011 zvolen zastupitelem města Brna. V únoru 2015 se stal politickým náměstkem za hnutí ANO 2011 na Ministerstvu školství, mládeže a tělovýchovy ČR. Na starosti má řízení sekce vysokého školství, vědy a výzkumu. V krajských volbách v roce 2016 byl za hnutí ANO 2011 zvolen zastupitelem Jihomoravského kraje. Vzhledem k souběhu funkce s pozicí náměstka ministra však na mandát v listopadu 2016 rezignoval. Na konci listopadu 2017 se stal kandidátem na post ministra školství, mládeže a tělovýchovy ČR ve vznikající vládě Andreje Babiše. Dne 13. prosince 2017 jej prezident Miloš Zeman do této funkce jmenoval.